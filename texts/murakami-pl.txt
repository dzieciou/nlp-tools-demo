To najdziwniejsza i najtrudniejsza książka Murakamiego. Prawdziwe opus magnum. Zawiera w sobie wszystko, co najlepsze w jego pisarstwie.

Toru Okada, uzależniony od cytrynowych dropsów, typ raczej filozofa-melancholika, niż ambitnego rekina giełdowego, rzuca nagle pracę w kancelarii prawniczej, gdzie był tylko chłopcem na posyłki. Całe dnie spędza teraz na czytaniu oraz gotowaniu dla swojej żony Kumiko - zapracowanej redaktorki w magazynie o zdrowej żywności. Jednak Kumiko odchodzi od męża z domniemanym kochankiem, nie zostawiając nawet pożegnalnego listu. Ginie też ich ukochany kot. Na policzku Toru pojawia się dziwnie sine znamię, przed którego polizaniem nie mogą oprzeć się kobiety. W dodatku zaczyna natrętnie doń wydzwaniać tajemnicza nieznajoma z obscenicznymi propozycjami. W poszukiwaniu kota Okada trafia do ogrodu wokół domu wisielców (wszyscy jego mieszkańcy popełnili samobójstwo). Tu znajduje się wyschnięta studnia, do której zresztą nie omieszka on niejednokrotnie zejść by "pomedytować". Życie Okady zaczyna odtąd przypominać upiorny sen schizofrenika. Bo też i on sam zaczyna prowadzić dwa życia - w "normalnej" rzeczywistości, gdzie jest opuszczonym mężczyzną wiążącym ledwie koniec z końcem oraz w rzeczywistości "przekrzywionej", dokąd wyprawia się w poszukiwaniu Złej Siły, która, jak twierdzi, odebrała mu żonę. Miejscem, które łączy oba światy jest właśnie owa studnia. Okada spotyka całą galerię przedziwnych postaci: Maltę Kano - kobietę-medium, wiecznie noszącą czerwony plastikowy kapelusz, jej siostrę Kretę, dla której każdy najmniejszy ruch wiązał się kiedyś z ogromnym bólem, dopóki nie padła ofiarą upiornego gwałtu; porucznika Mamiyę weterana II wojny światowej, świadka przerażających zbrodni; człowieka bez twarzy, który jest tylko pustą chodzącą skorupą, a który pomaga mu w ucieczce z jednej rzeczywistości do drugiej. Do tego wszystkiego jeszcze przez całą książkę przewija się złowieszczy śpiew tytułowego ptaka nakręcacza, który przypomina odgłos nakręcania zardzewiałej sprężyny - ptak nakręcacz nakręca bowiem sprężynę historii, tym samym pogłębiając stopień zamętu na świecie, pogłębiając stopień życiowych komplikacji bohaterów książki.